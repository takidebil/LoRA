– Imię?
Sekretariat wyglądał jak pomieszczenie wyrwane z innej epoki. Ściany obite ciemnozielonym aksamitem tłumiły dźwięki, a światło z ozdobnych lamp witrażowych rzucało złotawe cienie, które tańczyły po parkiecie. Ciężkie zasłony w kolorze burgunda przysłaniały wysokie okna, przez które sączył się ostatni blask popołudniowego słońca. Powietrze pachniało kurzem, atramentem.
Zatrzymałam się przed dębowym biurkiem o bogato rzeźbionych bokach. Leżały na nim równe stosy kartek, niemal z przesadną dokładnością ułożone według wielkości. Na metalowej tabliczce wygrawerowano: „Asystent: Gregoria Regio".
Za biurkiem siedziała młoda ciemnoskóra kobieta. Uniosła na mnie zirytowane, przenikliwe spojrzenie zielonych oczu, po czym z westchnieniem odsunęła klawiaturę, w którą jeszcze przed chwilą uderzała z godną podziwu zaciekłością. Poprawiła ciężkie okulary, które osunęły się na czubek nosa, i powtórzyła znacznie głośniej, z nieukrywaną niechęcią:
– Imię?!
– Seraphine Vexley. – Odchrząknęłam zbyt głośno, czując, jak moje nerwy zdradzają mnie w najmniej odpowiednim momencie. Wbiłam wzrok w jej twarz, próbując udawać pewność siebie.
Gregoria mruknęła coś niezrozumiale pod nosem i wróciła spojrzeniem do ekranu. Jej palce znów zaczęły śmigać po klawiaturze z nadludzką prędkością. Po chwili spojrzała na mnie ponownie - tym razem mierząc mnie wzrokiem od stóp do głów, jakby oceniała towar drugiego sortu. Na jej ustach pojawił się kpiący uśmieszek.
– To ty jesteś tą nową... tą, która wychowała się wśród ludzi? – Słowo „ludzi" niemal wypluła z pogardą. – Powodzenia. – Wskazała głową drzwi po prawej, a jej uśmiech nie stracił nawet odrobiny swojej wyższości.
Jakby samo „ta nowa" nie wystarczyło. Odwzajemniłam nieszczery uśmiech, zaciskając dłonie w kieszeniach płaszcza. Nie mogłam pozwolić, żeby złamano mnie już pierwszego dnia... choć serce waliło mi jak oszalałe. Zapewne każdy wilkołak w promieniu stu metrów mógłby je usłyszeć.
Zatrzymałam się przed masywnymi, mahoniowymi drzwiami. Złote litery na tabliczce połyskiwały w półmroku:
„Dyrektor. Esmeralda Lanvrod"
Przełknęłam ślinę. Zapukałam dwa razy. I weszłam.
Jeszcze miesiąc temu nie przeszłoby mi przez myśl, że kiedykolwiek będę mieć cokolwiek wspólnego z mrocznymi. Tak ludzie od wieków nazywali wszystkie istoty parające się magią - bez względu na ich pochodzenie. Anioły, wilkołaki, żywiołaki, demony... dla zwykłych śmiertelników, byli po prostu jednym: zagrożeniem.
Przez stulecia toczyliśmy wojny, w których nie było zwycięzców - tylko coraz więcej krwi, bólu i przeklętych imion zapisywanych w kronikach. Nienawiść narastała jak choroba. Aż osiemset lat temu, gdy świat chylił się ku zagładzie, zawarto kruchy rozejm. Podpisano go w miejscu, którego nazwa została wymazana z każdego znanego języka. Tak narodził się podział.
Ludzkość otrzymała swoje granice. Mroczni - swoje.
Od tamtej pory żyjemy obok siebie, ale osobno. Nasze światy nie powinny się krzyżować. Nie było mostów - tylko mury, wysokie i niewidzialne. Żadna ze stron nie odważyła się złamać paktu, ale wszyscy wiedzieliśmy, że to tylko cisza przed kolejną burzą. Nienawiść nigdy nie zgasła - żarzyła się pod powierzchnią, gotowa wybuchnąć przy najmniejszej iskrze. Ludzie gardzili mrocznymi z taką samą zajadłością, z jaką oni patrzyli na nas. Zbyt wiele krwi zostało przelane, by można było mówić o przebaczeniu.
Zawsze myślałam, że wiem do której ze stron należę.
Wychowali mnie kochający rodzice. Chodziłam do zwyczajnej szkoły, piłam mrożoną kawę z plastikowych kubków i wierzyłam, że moim największym zmartwieniem jest to, jakie studia wybiorę. Miałam wspaniałego chłopaka. Dwie najlepsze przyjaciółki. I przyszłość, której byłam pewna.
Aż wszystko to rozpadło się tamtej sierpniowej nocy.
Nie pamiętam, co dokładnie się wydarzyło. Tylko przebłyski. Las. Krzyk. Ogień. Dym. Cień o płonących oczach sunący przez moje sny. A potem... pustka.
Obudziłam się roztrzęsiona, zwinięta w kłębek na ogrodowej huśtawce przed domem. Dłonie miałam brudne od sadzy. W powietrzu unosił się zapach spalenizny, a poranne niebo było zbyt ciche.
Niecałą godzinę później pod bramę zajechała czarna limuzyna.
Z wnętrza wysiadła kobieta, której wygląd zapadł mi w pamięć równie mocno, jak zapach tej nocy. Jej niemal białe włosy upięte były w perfekcyjny kok, skóra miała odcień kości słoniowej i połyskiwała w świetle świtu, jakby nie należała do istoty z tego świata. Niebieskie oczy - lodowate, przenikliwe - zdawały się prześwietlać mnie na wskroś.
To wtedy po raz pierwszy zobaczyłam Esmeraldę Lanvrod. Dyrektorkę Academia Tenebris - szkoły dla mrocznych.
Szkoły, do której miałam teraz należeć.
– Witaj, Seraphine.
Głos kobiety był cichy, lecz niósł w sobie niezachwianą pewność siebie i nutę wyższości. Podniosła na mnie spojrzenie lodowatych, błękitnych oczu.
– Usiądź. - Wskazała lekko głową fotel naprzeciwko swojego biurka.
Gabinet był ogromny i utrzymany w starym, wyrafinowanym stylu. Wysokie, łukowate okna wpuszczały do środka mleczne światło, przesączone przez ciężkie kotary w kolorze atramentowej czerni. Podłogę zdobił misterny dywan w odcieniach szkarłatu i złota, a ściany pokryte były ciemnym drewnem, gdzieniegdzie przełamanym zdobionymi półkami pełnymi starych ksiąg – oprawionych w skórę, z wyblakłymi grzbietami i tytułami zapisanymi w niezrozumiałych językach.Za plecami dyrektorki stał ogromny regał z rzeźbionego mahoniu, a w centralnym miejscu – portret kobiety w czerni. Wysoka, z twarzą pełną dumy. Była do niej uderzająco podobna.
Dyrektorka, Esmeralda Lanvord, z gracją odłożyła czarne pióro, którym coś notowała w oprawionym skórą dzienniku. Jej palce były długie, smukłe, ozdobione pierścieniem z ciemnym kamieniem. Dłonie ułożyła delikatnie na blacie biurka wykonanego z ciemnego drewna, na którego powierzchni nie było ani jednego zbędnego przedmiotu – wszystko miało swoje miejsce.
– Jak podoba ci się Academia Tenebris? – zapytała chłodno, przyglądając mi się uważnie. – To musi być dla ciebie ogromna zmiana. Całe życie mieszkałaś wśród... ludzi. – Skrzywiła się, jakby samo to słowo miało nieprzyjemny smak. – Przesiąknęłaś nimi. – Zmarszczyła delikatnie nos. – Nie miałaś pojęcia o swoim dziedzictwie. A gdyby nie tamta wspaniała noc...
Zadrżałam.
Ona to zauważyła, ale nie zatrzymała się.
– ...do dziś nikt nie wiedziałby o twoim istnieniu. Czyż to nie jest niezwykłe? – Jej głos był jednocześnie zachwycony i zimny, jakby mówiła o jakimś niecodziennym zjawisku przyrodniczym, a nie o mnie. – Musisz się jeszcze wiele nauczyć o naszym świecie. Tutaj panują inne zasady niż w twoim poprzednim życiu. Academia Tenebris została stworzona, by nadprzyrodzeni mogli rozwijać swoje niezwykłe talenty. Ty, jako żywiołaczka ognia, musisz nauczyć się nad nim panować. Czy udało ci się przywołać moc... po tamtej nocy?
Niezręcznie poprawiłam się w za dużym fotelu, który zdawał się mnie pożerać.
– Nie.
– To normalne – odparła bez cienia zaskoczenia. – Tłumiłaś swoją moc przez zbyt długi czas. Ogień często jest odbiciem emocji. A ty... musisz się nauczyć, jak go kontrolować. Nie chcemy przecież, by sytuacja się powtórzyła, prawda? – Jej usta wygięły się w ledwie zauważalnym uśmiechu. Uśmiechu, który bardziej niepokoił niż koił.
Bez słowa chwyciła ponownie za pióro, kreśląc coś szybko i zdecydowanie. Potem sięgnęła do małego, starego głośnika stojącego obok inkaustu.
– Gregorowicz, przynieś plan zajęć dla panny Valexy . I wezwij tu Cassiana Drakewooda. – Głos znów przybrał tę spokojną, chłodną barwę, od której cierpła mi skóra.
Spojrzała na mnie i przez ułamek sekundy miałam wrażenie, że jej oczy lśnią w nieludzkim, niemal upiornym świetle.
– Zapewne domyślasz się, Seraphine, że niektórzy z uczniów mogą... błędnie odebrać twoje pojawienie się w naszym Instytucie.
– Nie do końca rozumiem – Głos miałam cichy, ale wyraźny. – Co to znaczy: błędnie? Przecież sama pani powiedziała, że jestem jedną z... was. – Zawahałam się. Wciąż nie mogłam pogodzić się z tym słowem. Z tą rzeczywistością. Przez całe życie uczono mnie, że mrocznych należy się bać... że są niebezpieczni. A teraz miałam stać się jedną z nich.
– Wychowali cię ludzie, Sero. – Jej ton był łagodny, niemal matczyny, ale lodowaty do szpiku kości. – Nie wiemy, kim była twoja prawdziwa matka. Ani w jakich okolicznościach znalazłaś się wśród nich. Ale to... działa na twoją niekorzyść.
– Moja matka nazywa się Elena Vexley – powiedziałam ostro. – I nie musiała mnie urodzić, żeby być moją prawdziwą matką.
Esmeralda odłożyła pióro. Powoli pochyliła się nad blatem biurka, nie spuszczając ze mnie wzroku.
– Dobrze ci radzę, abyś nie chwaliła się tym w tych murach. – Jej głos przybrał mroczną, niemal złowrogą barwę. – Mroczni nie są... przyjaźnie nastawieni do ludzi. I choć bez wątpienia płynie w tobie magia, nie wszyscy będą potrafili... zaakceptować fakt, że przez większość życia byłaś jedną znich. – Z ostatnim słowem w jej głosie pojawiła się nuta pogardy.
Po chwili wyprostowała się i znowu przybrała maskę chłodnej, opanowanej kobiety. Uśmiech wrócił na jej twarz, ale był to uśmiech pełen rezerwy i doskonale wyćwiczonego dystansu.W jej oczach błysnęło coś niepokojącego. Cień przewidywania. Jakby wiedziała coś, czego ja jeszcze nie rozumiałam.
– Dlatego znalazłam rozwiązanie.
Ponownie nacisnęła guzik głośnika.
– Panno Gregorowicz, proszę zaprosić naszego gościa.
Jej zimny, niepodlegający dyskusji głos rozszedł się po moich kościach jak lód wbijający się pod skórę.

Dorastając wśród ludzi, wiedziałam niewiele o tym drugim świecie - o świecie Mrocznych, istot żyjących na granicy cienia i legendy. W szkołach uczono nas jedynie okruchów prawdy, często przefiltrowanych przez ludzkie lęki i zabobony. Ale tutaj, w murach Academii Tenebris, mit stawał się rzeczywistością.
Mroczni dzielili się na cztery główne rasy - każda z własną hierarchią, kulturą i sekretami. Każda pogardzała lub zazdrościła innej.
Na szczycie tej ukrytej struktury stały anioły – istoty o potężnej mocy i nienagannej prezencji, które nie miały wiele wspólnego z tym, czego uczyły nas baśnie. Nie były łaskawe ani boskie. Były piękne, chłodne i niebezpieczne – stworzenia, które przesiąkły władzą do szpiku kości.Osiem najstarszych rodów anielskich zasiadało w Radzie – najwyższym organie rządzącym całym światem Mrocznych. Mówiono, że ich decyzje mogły doprowadzić do wojny, śmierci lub unicestwienia całych linii rodowych. Nic dziwnego, że inne rasy nienawidziły ich z tą samą intensywnością, z jaką im zazdrościły.
Do tej chwili znałam tylko jednego anioła – dyrektorkę Esmeraldę Lanvord. Wystarczyło jednak jedno spotkanie, by poczuć ciężar tej mocy. Każde jej spojrzenie przypominało ostrze – zimne, precyzyjne, nieubłagane. I wiedziałam, że mimo uprzejmości, nie było w niej nic ludzkiego.
Wilkołaki, znane też jako zmiennokształtni, były dzikie i nieprzewidywalne. Potrafili przyjąć postać ogromnej, bestialskiej istoty – przypominającej przerośniętego wilka z oczami żarzącymi się jak węgle. Żyli w watahach, kierując się surowym kodeksem lojalności i siły. Nie ufali obcym. Nie ufali nikomu poza swoją watahą. Anioły ich tolerowały, ale ledwo skrywana pogarda była obustronna.
Żywiołacy dzielili się według żywiołów, nad którymi potrafili zapanować: ogień, woda, powietrze i ziemia. Byli nieprzewidywalni, emocjonalni, czasem niebezpieczni. Mówiono, że to żywiołaki najczęściej tracą panowanie nad sobą - a wtedy ich moc wymyka się spod kontroli, niszcząc wszystko, co stanie na drodze. Sama należałam do tej grupy, choć od tamtej nocy nie potrafiłam niczego przywołać. Moja krew drżała na myśl o ogniu, który kiedyś może zapłonąć w moich dłoniach... i o tym, że mogę nie zdołać go zatrzymać.
Ostatnią i najbardziej tajemniczą grupą były demony. Z wyglądu przypominali ludzi, poza kilkoma szczegółami: ich oczy były całkowicie czarne, żyły pod skórą miały ciemny odcień, a pazury zdawały się zawsze lekko wysunięte – jakby byli gotowi do ataku. Niewielu mówiło o demonach otwarcie. Ich przeszłość była owiana tajemnicą, a reputacja... delikatnie mówiąc – brutalna. Niektórzy uważali ich za plugawą pozostałość po dawnych czasach, inni za istoty obdarzone potęgą, która przerażała nawet anioły.
Choć Mroczni żyli wspólnie w Akademii, trudno było mówić o jedności. Pod powierzchnią panowała niechęć, rywalizacja i głęboko zakorzeniona zazdrość. Pragnienie władzy czuło się niemal fizycznie - w spojrzeniach, szeptach i pozornie uprzejmych rozmowach.Tu nie było miejsca na słabość ani na pochodzenie z ludzkiego świata.
A ja?
Byłam nikim. Mieszańcem, cieniem cienia, obcą w miejscu, które miało stać się moim domem.I czułam, że wystarczy jeden błąd... by wszyscy rzucili mi się do gardła.
-Panie Drakewood - głos dyrektorki przeszył ciszę jak ostrze noża. Spojrzała ponad moje ramię, a jej spojrzenie momentalnie stwardniało.
Drzwi zamknęły się za nowo przybyłym z tępym trzaskiem, który odbił się echem po starych, drewnianych ścianach gabinetu. W tym samym momencie poczułam, jak lodowaty dreszcz przebiega mi po kręgosłupie, jakby powietrze w pomieszczeniu zgęstniało.Energia Esmeraldy - zimna i wyraźna niczym srebrna klinga - zwykle dominowała każde miejsce, w którym się znajdowała. A jednak... aura, która przyszła razem z nim, była inna. Przytłaczająca. Ciężka. A jednocześnie elektryzująca do granic wytrzymałości. Powietrze między nami drżało jak napięta struna.
- Zapraszam - powiedziała kobieta chłodno, wskazując pusty fotel obok mojego.
Z każdą sekundą czułam, jak napięcie rośnie. Dopiero, gdy usłyszałam przeciągły dźwięk drewnianych nóg przesuwanych po podłodze, odważyłam się podnieść wzrok.
Mężczyzna, który właśnie opadł na siedzisko z pełną nonszalancją, wyglądał jak ktoś, kto nigdy nie musiał prosić. Pewność siebie i arogancja emanowały z niego jak trucizna - słodka, uwodzicielska, śmiertelna.Nie miałam wielkiego doświadczenia z Mrocznymi, ale nie musiałam go mieć. Instynkt podpowiadał mi jedno: anioł. I to taki, który wiedział, że nie ma sobie równych.
Oparł dłonie na podłokietnikach z pełną świadomością każdego ruchu. Czarna koszula napięła się na szerokich ramionach, rysując jego muskularną sylwetkę. Włosy, czarne jak noc bez gwiazd, opadły na twarz, ale on z nonszalanckim ruchem odrzucił je do tyłu, odsłaniając ostro zarysowaną szczękę i... oczy.
Czarne, lśniące, bezdenne. Wpatrywały się we mnie z chłodną kalkulacją, jakby analizował, rozbierał mnie na części i oceniał, czy jestem warta jego czasu. Nie drgnęła mu nawet powieka, a mimo to czułam się, jakby widział wszystko - moje wątpliwości, strach, myśli.
Zrobił powolny, głęboki wdech. A potem na jego ustach pojawił się grymas - wyraźny, pełen pogardy, jakby właśnie poczuł odór czegoś nieczystego. Odwróciłam wzrok, jak poparzona. Miałam wrażenie, że jeśli będę patrzeć zbyt długo, rozpadnę się od środka.
- Panie Drakewood - powtórzyła dyrektorka, wyraźnie poirytowana. Tym razem jej ton był ostrzejszy, chłodniejszy. Jego spojrzenie w końcu oderwało się ode mnie i spoczęło na niej.- Zapewne zastanawia się pan, po co pana tu wezwałam?
Położyła dłonie na blacie biurka, mierząc go długim, przeciągłym spojrzeniem pełnym wrogości. On tylko wzruszył ramionami.
- Domyślam się, że zaraz mnie pani oświeci - rzucił z lodowatą ironią i zerknął na mnie kątem oka. - I raczej mi się to nie spodoba.
Ton jego głosu był tak zimny, że aż poczułam, jak skóra na karku mi cierpnie.
Dyrektorka nie odpowiedziała od razu. Wstała powoli i zaczęła przechadzać się wzdłuż regałów, muskając palcami grzbiety starych ksiąg. Kiedy się odezwała, każde jej słowo było jak uderzenie bicza.
- Pańskie ciągłe wybryki, panie Drakewood, - powiedziała z pogardą - nie mogą dłużej pozostawać niezauważone. Może i pana ojciec jest kimś wysoko postawionym, ale najwyraźniej zapomniał pan, że nawet najjaśniejsze nazwisko nie wystarczy, by uniknąć konsekwencji.-Z ust mojego sąsiada wyrwało się krótkie, bezczelne parsknięcie.
- Pragnę panu przypomnieć, że każdy przywilej ma swoje granice. A pan, panie Drakewood, ostatnio z zadziwiającą łatwością je przekracza. - Zatrzymała się i wróciła za biurko. Pochyliła się lekko do przodu, podpierając się o blat. - Gdyby to zależało ode mnie, już rok temu wyleciałby pan z tej szkoły. -Jej głos był cichy, przesiąknięty jadem. - I zapewniam, że nikt by za panem nie tęsknił.
Wyprostowała się, poprawiła idealnie skrojoną marynarkę i założyła na twarz swój lodowaty uśmiech.
- Niestety, nie tylko ja mam dość pańskiego zachowania. Po rozmowach z profesorami uzgodniliśmy, że dostaje pan ostatnią szansę. Albo ją pan wykorzysta i ukończy Akademię, idąc w ślady ojca... albo wszystko straci.
Spojrzałam na niego ukradkiem. Siedział bez ruchu, bez cienia emocji na twarzy. Jakby to wszystko już kiedyś słyszał, jakby go to nie ruszało. Tylko jego palce na którym połyskiwał rubinowy sygnet, zacisnęły się mocniej na oparciu fotela, aż kłykcie zbielały.
- Czyli jak mam to rozumieć... - odezwał się w końcu lodowatym, przeciągłym tonem. - Moja „poprawa" ma coś wspólnego z... nią?
Zerknął na mnie z wyraźną kpiną, jakby sam pomysł był żałosny.
- Bystry jesteś - syknęła dyrektorka, tonąc w sarkazmie. - Poznaj Seraphine Vexley. Twoją nową podopieczną w Akademii Tenebris.

Nie wiem, kto był bardziej zszokowany – ja, bo ostatnie, czego chciałam w nowym, pełnym nieznanych zagrożeń miejscu, to anioł idący krok w krok za mną – anioł, który patrzył na mnie jak na robaka, którego z przyjemnością rozgniótłby obcasem. Czy on – bo wyglądał, jakby właśnie usłyszał najgorszy możliwy wyrok.
Zanim jednak zdążyłam wydobyć z siebie choćby szept protestu, mój sąsiad wybuchnął pierwszy.
– Opiekun?! – warknął, jego głos przeszył powietrze niczym ostrze. – Czy ja wyglądam na pieprzoną niańkę?!
Zamrugałam, a on już siedział bardziej sztywno, jego palce zaciskały się boleśnie na podłokietnikach, aż drewno zaczęło cicho trzeszczeć. Każdy mięsień jego ciała był naprężony do granic możliwości, jakby z trudem powstrzymywał się od rzucenia czymś w ścianę. W jego głosie drgała furia, a w oczach... ciemna otchłań.
– Ściągnęła ją pani tutaj, choć wystarczy jedno spojrzenie, by wiedzieć, że nie pasuje do tego miejsca. – Plunął słowami, nie siląc się już na kurtuazję. – Lepiej byłoby wynająć orszak strażników, jeśli pani naprawdę zależy, żeby przeżyła. Będzie celem. Pierwszym. Już teraz widać, że nie ma w niej żadnej mocy. Niczego. – Odwrócił się w moją stronę, a jego spojrzenie było jak chłodny ogień, który sunął po mojej duszy. – Kim ty w ogóle jesteś? – syknął przez zaciśnięte zęby.
W moim żołądku coś się skurczyło i opadło. Chciałam odpowiedzieć, zaprzeczyć, wyjaśnić, ale słowa zamarły mi w gardle.
Dyrektorka odchrząknęła, a lodowata nuta w jej głosie ściągnęła jego wzrok z powrotem na siebie.
– Wystarczy, panie Drakewood – powiedziała tonem tak ostrym, że powietrze zadrżało. Widziałam, jak jego palce jeszcze mocniej wbijają się w drewno. Byłam pewna, że tym razem nie wytrzymają. A jednak... opadł z powrotem na krzesło, napięty jak łuk.
– To nie jest propozycja, którą można negocjować – kontynuowała spokojnie, choć w jej głosie czaił się lodowaty jad. – To pańska ostatnia szansa, aby utrzymać się w murach Akademii. – Esmeralda oparła się z godnością na fotelu. – Słusznie zauważyłeś, że zadanie może nie być łatwe. Dlatego właśnie ona potrzebuje kogoś takiego jak ty – silnego, budzącego respekt. Kogoś, kto sprawi, że inni dwa razy się zastanowią, zanim się do niej zbliżą.
Zapadła cisza – gęsta, nieprzyjemna, niemal fizycznie wyczuwalna. Miałam wrażenie, że cały gabinet wstrzymał oddech.
Czy rzeczywiście to miejsce było tak niebezpieczne, że potrzebowałam ochrony? A może... chodziło o coś więcej? O coś między nim a dyrektorką?
Cassian powoli pochylił się do przodu, nie spuszczając Esmeraldy z oczu.
– Chcesz zemsty, tak? – wysyczał niemal niesłyszalnie. – Wiesz dobrze, że nie miałem z tym nic wspólnego.
Zadrżałam. Z czym?
Zanim zdążyłam uporządkować myśli, atmosfera w pokoju gwałtownie się zmieniła. Temperatura spadła w mgnieniu oka – para zaczęła unosić się z naszych ust, a na szybach pojawił się szron. Cała przestrzeń wypełniła się zimnem – mrozem nie z tego świata. Dwoje aniołów mierzyło się wzrokiem jak żołnierze w przededniu rzezi, a ja czułam się jak przypadkowy świadek wojny, której nie rozumiem.
I nagle – wszystko minęło. Ciepło powróciło tak szybko, jak zniknęło. Esmeralda mrugnęła, jakby właśnie wybudziła się z transu. Na jej twarzy pojawił się chłodny, wyuczony uśmiech.
– Jak już mówiłam – poprawiła się w fotelu, głosem spokojnym i obojętnym jak stal – ta sprawa nie podlega dyskusji. Jeśli coś stanie się Seraphinie... to ty poniesiesz konsekwencje. – Nachyliła się i zniżyła głos do niepokojącego szeptu. – A ja z wielką przyjemnością poinformuję twojego ojca, że jego jedyny syn został wyrzucony z Akademii Tenebris.

Cassian warknął, jakby w jego gardle uwięzł płomień.
– Jak długo? – wysyczał.
Esmeralda sięgnęła po pióro i otworzyła oprawiony w czarną skórę dziennik.
– Pół roku.
Moje oczy rozszerzyły się w bezgłośnym szoku, ale to, co wydarzyło się potem, niemal sprawiło, że podskoczyłam. Drewno podłokietnika z trzaskiem ustąpiło pod jego palcami. Cassian zerwał się na równe nogi i ruszył w stronę drzwi, nawet się nie żegnając. Jego kroki dudniły po drewnianej podłodze, aż w końcu ostatni trzask zamykanych drzwi zakończył tę dramatyczną scenę.
W ciszy, jaka po nim zapadła, Esmeralda odchyliła się w fotelu, splecione dłonie ułożyła na biurku i obdarzyła mnie uśmiechem – takim, który nie sięgał oczu.
– Nie martw się. Pan Drakewood bywa... impulsywny, ale jest jednym z najpotężniejszych mrocznych, jacy kiedykolwiek przeszli przez te mury. Nie pozwoli, by stała ci się krzywda. Za dużo by na tym stracił – powiedziała, a jej uśmiech stał się jeszcze bardziej złowieszczy.
Odłożyła pióro i wręczyła mi kartkę z rozpisanym planem zajęć.
– Mam nadzieję, że szybko odnajdziesz się w naszych murach, panno Vexley. – Jej głos był miękki, niemal uprzejmy, ale w oczach czaiła się niepokojąca błyskotliwość. – Do zobaczenia.
Wyszłam na niemal pusty korytarz. Wieczór z wolna obejmował Akademię swym chłodnym, ciemnym ramieniem. Mury milczały, jakby pochłaniały każdy dźwięk. Miejsce to wydawało się opustoszałe, jakby wszyscy nagle zniknęli. Tylko echo moich kroków niosło się po kamiennej posadzce, odbijając się od wysokich, prawie całkowicie pogrążonych w mroku ścian. Gdzieniegdzie ciepłe światło kinkietów walczyło z ciemnością, rozlewając się w nierównych plamach na surowych murach.
Zimny dreszcz przebiegł mi po kręgosłupie. Poczułam... obecność. Nie byłam sama. Czułam czyjś wzrok – ciężki, natarczywy. Czarne oczy czaiły się w ciemności, wpatrując się we mnie z niepokojącą intensywnością. Zacisnęłam dłonie na materiale płaszcza, mocniej się nim otulając, próbując zignorować narastające poczucie zagrożenia.
Z mroku wyłonił się Cassian.
Jego sylwetka promieniowała surową, dziką mocą, której nie dało się pomylić z niczym innym. Wydawał się większy, groźniejszy niż wcześniej, jakby mrok był jego naturalnym środowiskiem. Wiedziałam, że niektórzy pochodzący z najpotężniejszych rodów aniołów posiadali unikalne zdolności – dyrektorka potrafiła przywoływać mróz, widziałam to na własne oczy. Nie wiedziałam, czym władał Cassian... ale czułam, że było to coś mrocznego, niepokojącego. Zupełnie jak on sam.
Zatrzymał się zaledwie pół metra przede mną. Jego wzrok był zimny, nieprzejednany, pełen wściekłości i czegoś jeszcze – jakby moja obecność go raniła. Przez ułamek sekundy poczułam się jak zwierzyna w obliczu drapieżnika. Miałam ochotę cofnąć się o krok, uciec. Ale zacisnęłam pięści, podniosłam głowę i zmusiłam się do spojrzenia mu w oczy.
– Czym jesteś? – powtórzył to samo pytanie, które wcześniej zadał w gabinecie. Głos miał cichy, ale niosła się w nim władcza siła.
Z gardła ledwo wyrwał mi się dźwięk.
– Żywiołakiem ognia – odpowiedziałam, powtarzając to, co powiedziała mi dyrektorka.
Cassian prychnął pogardliwie, przyglądając mi się uważnie, jakby oceniając każdą niedoskonałość.
– Masz w ogóle jakąś moc? Potrafisz cokolwiek?
Nie odpowiedziałam. Wspomnienie sierpniowej nocy, ten duszący odór dymu, wdarło się do moich myśli jak upiór. Serce zabiło mocniej.

– Oczywiście, że nie. – Pokręcił głową z jawną irytacją i cofnął się o krok. – Twoje oczy nie są czerwone. Może masz w sobie jakieś okruchy mocy, ale pewnie nie jesteś nawet w stanie rozpalić ogniska. Pieprzona Esmeralda... – warknął, obracając się na pięcie.
Oczy. Tęczówki żywiołaków zdradzały ich naturę – ziemia: zielone, woda: niebieskie, powietrze: szare, ogień: czerwone. Moje... od zawsze bardziej złote niż czerwone.
Wsunęłam kartkę do kieszeni i ruszyłam za nim. Zwolnił na moment, jakby zaskoczony, że próbuję dotrzymać mu kroku, ale nie zatrzymał się.
– Nie prosiłam o twoją pomoc. To nie był mój wybór. – Mówiłam szybko, niemal biegnąc obok niego. – Sama sobie poradzę.
Nagle stanął. Tak gwałtownie, że ledwo zdołałam wyhamować, by na niego nie wpaść. Spojrzałam na niego z dołu, a jego twarz wykrzywiła się w wyrazie czystej kpiny zmieszanej z obrzydzeniem.
– Poradzisz sobie? – powtórzył z niedowierzaniem. – Czy ty masz w ogóle jakiekolwiek pojęcie o świecie, do którego właśnie trafiłaś?
Nie odpowiedziałam. Nie zdążyłam. Warknął:
– Nie! A wiesz dlaczego? Bo cuchniesz ludźmi! Każdy z rozwiniętym węchem – anioł, wilkołak, demon – wyczuje w tobie ludzki smród. I żaden żywiołak nie uzna cię za swoją, bo całe życie spędziłaś z nimi! Nawet ognia nie potrafisz wzniecić, dziewczynko! – W głosie miał pogardę tak głęboką, że aż fizycznie zabolało. – Dlatego nie masz szans sobie poradzić. I ta pieprzona suka dobrze o tym wiedziała, dlatego tu cię ściągnęła.
Odwrócił się, rzucając jeszcze przez ramię, jakby do siebie:
– Żeby się mnie pozbyć.
Ruszył dalej korytarzem, nie oglądając się. Ja zostałam na moment w miejscu, z bijącym sercem i palącymi uszami. W końcu ruszyłam za nim, milcząc. Nie odezwał się już więcej. I ja też nie miałam nic więcej do dodania.
Szliśmy przez kolejne ciemne, zimne korytarze, a jego słowa wciąż dudniły mi w głowie.„Cuchniesz ludźmi."Nie pasuję tu. Ale nie pasuję już też tam.Nie mogłam wrócić. Nie mogłam narażać moich rodziców.
Więc... co mi zostało?
Cassian popchnął ciężkie, żelazne drzwi, które z jękiem otworzyły się na oścież. Do środka wdarł się chłodny podmuch wieczornego powietrza, niosąc ze sobą zapach wilgoci, mchu i czegoś... gnijącego. Przeszliśmy na ogromny dziedziniec, który otaczały z trzech stron monumentalne budynki z ciemnego, postarzałego kamienia. Wyglądały niczym wyjęte z koszmarnego snu - wysokie, z niezliczonymi balkonami, gotyckimi łukami, ostrymi iglicami i wieżyczkami, które sięgały ku ciężkiemu, poszarzałemu niebu.
Kamienne ściany porastały czarne bluszcze wijące się jak węże, a w niektórych oknach płonęły pojedyncze światła, rzucając krwawe odbicia na mokrą kostkę brukową. Z czwartej strony dziedziniec kończył się nieskończoną ścianą gęstego, posępnego lasu - drzewa stały tam jak milczący strażnicy, groźne i nieprzyjazne, jakby coś się w nich czaiło, czekając na najmniejszy błąd.
W samym środku dziedzińca rósł niesamowity ogród, piękny w sposób niepokojący. Ciemnoczerwone róże o zbyt długich kolcach, krzewy o liściach przypominających ostrza, poskręcane pnącza wijące się wokół żelaznych pergoli. Tu i ówdzie stały fontanny – kamienne postacie aniołów i demonów plujących wodą jak krwią – oraz ławki, z których kilka było pękniętych lub zardzewiałych.
Kilka postaci - Mroczni - spojrzało na nas spod kapturów i długich płaszczy. Ich spojrzenia były chłodne, oceniające, wręcz głodne. Szybko podążałam cieniem Cassiana, czując jak każde ich spojrzenie zdziera ze mnie warstwę bezpieczeństwa.
Zatrzymał się przy największym z budynków – ponurej, czarnej twierdzy o ostrych jak brzytwa konturach, na której murach wymalowane były symbole, których nie potrafiłam rozszyfrować. Potężne drzwi skrzypnęły, kiedy je pchnął, i weszliśmy do środka.
Wnętrze było zupełnie inne niż puste korytarze akademii. Zapanował tu chaos – głosy, śmiechy, krzyki bólu i gniewu odbijały się echem od wysokich, kamiennych ścian. Hol był szeroki i rozciągał się przed nami niczym wnętrze zamku. Na jego końcu wznosiły się monumentalne schody prowadzące na kolejne piętra. Ściany pokrywały olbrzymie obrazy w złotych ramach – niektóre przedstawiały bitewne sceny, inne coś bardziej abstrakcyjnego, ale wszystkie miały w sobie mrok, który wydawał się żyć własnym życiem.
Poniżej wiszących malowideł stały ciężkie, burgundowe kanapy. Kilkoro Mrocznych siedziało na nich w zamyśleniu, pogrążeni w dyskusjach. Ich głosy były szorstkie,  a śmiech – suchy i pozbawiony ciepła.
Ruszyliśmy w stronę schodów, kiedy zza rogu z impetem wyleciał młody mężczyzna. Gdyby nie nagłe, stanowcze ramię Cassiana, na które zderzyłam się z impetem, zostałabym staranowana. Tamten z hukiem upadł na kamienną posadzkę, przeklął, otrzepał się z pyłu i powoli wstał. Rozejrzałam się – nikt nawet nie zareagował. Zero zaskoczenia. Zero współczucia.
Z miejsca, z którego wypadł, wyszło dwóch innych. Ich spojrzenia były chłodne, agresywne. Ruszyli w jego stronę pewnym, ciężkim krokiem, gotowi dokończyć to, co zaczęli - ale zatrzymali się w pół kroku. Ich nozdrza rozdymały się, jakby wciągali zapach wrogiej krwi. Cassian momentalnie się spiął i popchnął mnie za siebie.
- Cas, co tam chowasz? - Jeden z nich uniósł brew z drapieżnym uśmiechem. - Załatwiłeś nam nową zabawkę?
Drugi zachichotał, odrzucając do tyłu jasne włosy.
- Ostatnia szybko się zepsuła. Może ta wytrzyma dłużej?
- Nie tym razem - odpowiedział lodowato Cassian. Złapał mnie mocno za ramię i ruszył w górę schodów, ciągnąc za sobą. - Znajdźcie sobie własne. - Rzucił przez ramię bez odwracania się.
Czułam ich wzrok wbity w moje plecy.  Każdy krok w górę schodów był walką z lodem, który paraliżował mi żyły. Nawet nie chciałam wiedzieć, co oznaczało słowo „zabawka". Podejrzewałam, że jeśli zacznę o tym myśleć, dostanę ataku paniki. A to byłby koniec.
Cassian nie przestawał iść. Wciąż ściskając moje ramię, prowadził mnie przez kolejny długi korytarz – wąski, ciemny, z drewnianymi drzwiami po obu stronach. Mijaliśmy kolejne postacie, które natychmiast usuwały się mu z drogi, ale obserwowały nas z zaciekawieniem.
Zatrzymał się dopiero przed drzwiami z numerem 327. Otworzył je bez pukania, jakby to miejsce należało do niego.
- Cassian? - dobiegł mnie zaskoczony, kobiecy głos. - Co ty tu robisz?
- Witaj, Vivienne - odparł chłodno, wciągając mnie do środka jak bezwolną pacynkę. Szarpnęłam się i wreszcie wyrwałam z jego uścisku. Uniósł brwi, z lekkim rozbawieniem, a potem spojrzał na dziewczynę, która stała teraz na środku pokoju z szeroko otwartymi oczami.
- Przyprowadziłem ci współlokatorkę - dodał, uśmiechając się chłodno. Obrócił się w moją stronę. - Siedź tutaj. I nie włócz się sama po akademii, jeśli nie chcesz, żeby rozszarpali cię na dziedzińcu. Vivienne wszystko ci opowie.
Zwrócił się jeszcze raz do dziewczyny.
- Prawda?
Vivienne zarumieniła się lekko, kiwając posłusznie głową.
Złapał za klamkę, wyszedł i bez słowa zatrzasnął za sobą drzwi. Zostałyśmy same, w napiętej, ciężkiej ciszy.

Cisza między nami przeciągała się w nieskończoność, gęsta i lepka jak mgła przed burzą. Czułam, jak Vivien mnie obserwuje, a z każdą sekundą, w której nie odzywała się ani słowem, narastało we mnie wrażenie, że właśnie została ukarana za jakieś niepopełnione przestępstwo. Dali jej nową współlokatorkę. Tę, która - jak sądziła większość - cuchnie człowiekiem.
Miałam tylko nadzieję, że nie obudzę się w środku nocy z ostrzem noża przyciśniętymi do mojej szyi.
- Cześć - zaskoczyła mnie ciepłym, choć lekko niepewnym tonem. Podniosłam wzrok i napotkałam parę dużych, zielonych oczu, lśniących w półmroku. Wyciągnęła w moją stronę dłoń. - Nazywam się Vivien Crowhurst - dodała cicho.
Uścisnęłam jej dłoń z wahaniem. Palce miała chłodne i delikatne, ale pewne. Znów zapadła cisza. Patrzyła na mnie z mieszaniną nieufności i zaciekawienia, jakby zastanawiała się, czy zaraz się na nią rzucę, czy może jednak rozkleję i zacznę płakać.
- Wybacz - zamrugałam szybko. - Po prostu... to pierwszy raz, gdy ktoś się tu do mnie odzywa bez groźby w głosie.
Parsknęłam niezręcznym śmiechem.
- Seraphine Vexley, ale mów mi Sera.
Vivien uniosła brew
- Domyślam się. W końcu, yyy... — zawahała się.
- "Cuchnę ludźmi", tak, już dziś to słyszałam. Kilka razy.
Skrzywiła się lekko.
- Miałam powiedzieć, że wychowałaś się wśród nich.
Zgarnęła swoje długie, czarne włosy do tyłu i usiadła na łóżku przy ścianie. Materac ugiął się lekko pod jej ciężarem, a blada pościel zsunęła się w bok, odsłaniając wyhaftowany herb Akademii - czarny księżyc przecinany ostrzem.
- Nie wszyscy Mroczni aż tak się tym przejmują. Ale... wygląda na to, że miałaś pecha. Trafiłaś na jednego z największych przeciwników ludzi.
- To znaczy?
Vivien poprawiła szeroką, wyciągniętą bluzę, którą miała na sobie. Wyglądała niemal... zwyczajnie. Bez grozy, bez cienia na twarzy. Ale mimo to coś w niej budziło ostrożność.
- Cassian to jeden z nich - powiedziała cicho. - Jego ojciec zasiada w Radzie. Od lat prowadzi krucjatę przeciwko ludziom. Dlaczego cię tu przyprowadził? On raczej nie zaprząta sobie głowy nikim po za sobą albo dziewczynami z którymi aktualnie sypia, chyba że ... - uniosła brwi.
-Nieee. - odezwałam się od razu rozumiejąc jej insynuacje. - Dyrektorka kazała mu czuwać nad moim bezpieczeństwem.
Parsknęła cicho i pokręciła głową.
- Syn Locrana Drakewooda ma być twoim opiekunem?
Jej oczy zrobiły się okrągłe, po czym dziewczyna wybuchła śmiechem, krztusząc się z rozbawienia.
- Przepraszam... - rzuciła pomiędzy atakami śmiechu. - Już ci współczuję.
Jej słowa zawisły w powietrzu.
- Zresztą... jego syn też nie raz pokazał... - urwała i nagle spoważniała. - Z nim u boku prawdopodobnie nikt ci nie zagrozi. No... poza nim.
Usiadłam ciężko na pustym łóżku po przeciwnej stronie. Pokój nie był duży, ale miał coś z przytulnej kryjówki - jakby miał nas chronić przed tym, co czaiło się za jego drzwiami.
Dwa łóżka po przeciwnych stronach, nocne szafki z wyrytymi symbolami run, duża, stara szafa z rzeźbionymi drzwiczkami, dwa biurka - jedno zasypane książkami i pergaminami, drugie jeszcze puste. W kącie stał kominek, w którym tliły się czerwone resztki ognia, rzucając ciepłe światło na kamienne ściany.

Na jednej z nich wisiał duży gobelin przedstawiający wilki wijące się wśród mgły. Po prawej stronie znajdowały się drzwi, zapewne do łazienki, a na wprost - okno z szerokim parapetem, przez które można było wyjść na balkon.
Vivien uniosła dłoń i uśmiechnęła się lekko.
- Ja panuję nad ziemią.
Spomiędzy jej palców wyrósł powoli delikatny, fioletowy kwiat. Zawisł w powietrzu, jakby unosił się na niewidzialnej nici, a potem zniknął, gdy zamknęła dłoń.
- A ty?
- Ogień - odpowiedziałam cicho.
Vivien uniosła brew.
- O... - zaczęła, ale zatrzymała się, widząc moje zirytowane spojrzenie.- Twoje oczy...
- Wybacz. Jestem zmęczona. Marzę tylko o kąpieli.
Starałam się uśmiechnąć, choć mięśnie twarzy miałam sztywne.
- Jasne, miałaś ciężki dzień.
Podniosłam się i sięgnęłam do walizki postawionej przy łóżku. Wyciągnęłam ręcznik, piżamę, kosmetyczkę i bez słowa skierowałam się do łazienki, czując na plecach spojrzenie Vivien.
Nie wiedziałam, czy było pełne troski, czy ciekawości. A może... strachu?
Zamknęłam drzwi i oparłam się o nie plecami, jakbym próbowała zatrzymać cały świat na zewnątrz. Głęboki wdech. Tamta noc... ciągnęła za sobą lawinę, której nie potrafiłam zatrzymać. Nie miałam już wpływu na to, co się dzieje - mogłam jedynie próbować utrzymać się na powierzchni i nie utonąć.
Zrzuciłam ubrania i weszłam pod gorący strumień prysznica. Lili zawsze śmiała się, że musiałam wyjść z piekieł, skoro taka temperatura mnie nie parzy. Przymknęłam oczy, pozwalając wodzie spływać po skórze. Piekła. I przynosiła ulgę jednocześnie.
Tęskniłam za nią. Tak bardzo, że aż ściskało mnie w piersi. Lili i Kaya – moje dwie skały, moje przyjaciółki od przedszkola. Trzy różne światy, a jedna dusza. Lili była tą głośną, przebojową, która potrafiła rozbawić kamień. Kaya – spokojna, wyważona, zawsze wiedziała, co powiedzieć. A ja? Byłam burzą. Płomieniem. Od zawsze przeciw wszystkiemu, buntownicza nawet bez powodu. Mama zwykła mówić:„Nie byłabyś sobą, gdybyś chociaż raz nie zrobiła wszystkiego na odwrót."
Ciekawe, co u nich...
Rodzice nie byli przekonani do tej akademii. Szczególnie po spotkaniu z Esmeraldą – zbyt sztywna, zbyt tajemnicza. Ale nie mogłam ich narażać. Nie po tym, co się wydarzyło. Co, jeśli znowu bym... wybuchła? Gdyby spali za ścianą, a ja zmieniłabym dom w popiół?
Zacisnęłam dłonie. Czułam, jak coś rośnie we mnie - ciepło, które zamieniało się w żar. Panika uderzyła jak fala.
Nie, nie mogę wybuchnąć.
Zamrugałam gwałtownie i... wszystko zniknęło. Tak szybko, jak się pojawiło. Tylko ślad gorąca pozostał pod skórą.
Zawinęłam zaczerwienione ciało w ręcznik. Zawsze kochałam ciepło. W saunie mogłam spędzać całe godziny. Grzejniki w moim pokoju zawsze pracowały na pełnych obrotach. Dopiero teraz rozumiem - ogień nigdy nie był tylko preferencją. Był częścią mnie.
Przetarłam zaparowane lustro. Spojrzałam na swoje odbicie. Duże, złociste oczy, długie rzęsy. Jasna cera z piegami rozsianymi po nosie i policzkach. Pełne usta, głęboka naturalna barwa. A włosy - długie, w kolorze intensywnej czerwieni. Zawsze słyszałam, że wyglądają, jakby były farbowane.
W przedszkolu czułam się inna. W liceum pokochałam tę inność. Wydawało mi się, że jestem wyjątkowa. Teraz wiem, że nie byłam jedyna – po prostu urodziłam się po niewłaściwej stronie rzeczywistości.
Narzuciłam spodenki od piżamy i cienką koszulkę. Wyszłam z łazienki, chcąc po prostu zapaść się w łóżko.
- Sera, tak? - W pokoju była jeszcze jedna dziewczyna. Krótkie kręcone włosy, kipiąca energia. Zerwała się z łóżka i podeszła do mnie sprężystym krokiem. Zaciągnęła się moim zapachem i zmrużyła oczy. - Naprawdę wychowali cię ludzie?
Wzdrygnęłam się. To pytanie... zbyt bezpośrednie.
Viv tylko wzruszyła ramionami.
- Wybacz, Alex jest zafascynowana ludźmi. Gdy tylko poczuła twój zapach na korytarzu, musiałam ją powstrzymać, żeby nie wlazła ci pod prysznic - parsknęła śmiechem.
- Nie codziennie mam okazję pogadać z kimś, kto naprawdęmieszkałz ludźmi! - Alex usiadła po turecku na łóżku, nie spuszczając ze mnie wzroku. - Słyszałam, że składają swoje dzieci w ofierze, piją ich krew, a potem... odprawiają zbiorowe orgie.
Zamarłam, z szeroko otwartymi oczami. Okej, plotki to jedno, ale to?
- Alex, serio?! - Viv jęknęła. - Wilkołaki bywają...przytłaczające. Sara musi się jeszcze oswoić z nową rzeczywistością.
Usiadłam na łóżku, wyciągając szczotkę. Przeciągałam ją przez mokre włosy, próbując ogarnąć myśli. To był pierwszy raz, kiedy naprawdę widziałam wilkołaka. A nie wyglądała jak krwiożercza bestia. Bardziej jak zakręcona dziewczyna z rumieńcem na policzkach.
- Moi rodzice adoptowali mnie, gdy byłam malutka - powiedziałam cicho. - Wychowali mnie jak swoje dziecko. I nigdy nie próbowali mnie złożyć w ofierze - dodałam z lekkim uśmiechem. Alex zrobiła minę, jakby właśnie dowiedziała się, że Święty Mikołaj nie istnieje.
- A wiesz, kim była kobieta, która cię urodziła? - zapytała Viv.
Pokręciłam głową.
- Pewnie nie pochodziła z żadnego wpływowego rodu. Chyba że... - Alex zmrużyła oczy - zaszła w ciążę z kimś, z kim nie powinna. I próbowała się problemu pozbyć. Przepraszam.
Wzruszyłam ramionami. Nie bolało mnie to. Już nie. Nigdy nie zastanawiałam się nad tym, kto mnie urodził. Dla mnie rodzicami byli Elena i Ronald. Kochali mnie. Chronili. To oni byli moją rodziną. Nie potrzebowałam wiedzieć, dlaczego biologiczna matka mnie nie chciała.
- Gdybyś była dziedziczką z jednego z wielkich rodów, twoja sytuacja zmieniłaby się natychmiast - podjęła temat Viv. - Oczywiście, tylko jeśli by cię uznali. Ale... - zawahała się - patrząc na twoją przeszłość, szanse są niewielkie.
- Nie potrzebuję tego - odpowiedziałam, odkładając szczotkę na szafkę. - Chcę tylko nauczyć się panować nad swoją mocą.
Viv spojrzała na mnie ze smutkiem.
- Nie wiesz, o czym mówisz. Bez statusu jesteś nikim. Na każdym kroku przypominają ci, gdzie twoje miejsce. U ich stóp.
Złość błysnęła w jej oczach. Czy mówiła o sobie?
- Życie w starym rodzie też nie jest bajką - Alex wtrąciła się cicho. - Przywileje są, jasne. Ale wszystko masz z góry zaplanowane. Nic nie zależy od ciebie.
- Dobra, przestańmy dołować naszą nową współlokatorkę. - Viv uśmiechnęła się lekko. - Opowiedz nam o swoim dawnym życiu. Jak to było? Kim są ci ludzie?
Zaczęłam mówić. O rodzicach i naszych piątkowych wieczorach z popcornem i komediami. O szkole. O przyjaciółkach. Koncertach. Imprezach w opuszczonych magazynach. O zatłoczonych miastach i drapaczach chmur. Dziewczyny słuchały z zapartym tchem, ich oczy rozszerzały się z każdym kolejnym zdaniem.
Rozmawiałyśmy długo. A ja, po raz pierwszy od wielu dni, poczułam jak napięcie w mojej klatce piersiowej powoli... puszcza. Nie pamiętam, kiedy zasnęłam.